{
  "title": "Scampi met currysaus, broccoli en rijst",
  "description": "Foodbagchef Claire: \"Verwarm jezelf op een koude avond eens aan een flinke kom scampi's in currysaus. Dit gerecht is op-en-top comfortfood na een lange dag én is nog eens populair bij het hele gezin ook. Snel, gemakkelijk en megalekker! Wat wil je nog meer?\"",
  "ingredients": [
    "2 wortelen",
    "1 kleine broccoli",
    "125 gr witte rijst",
    "1 sjalot",
    "1 teentje knoflook",
    "1 kl sesamolie",
    "14 scampi",
    "½ blokje visbouillon",
    "2 kl currypoeder",
    "100 ml (kook)room",
    "1 stengel lente-ui",
    "olie",
    "zout",
    "zwarte peper"
  ],
  "steps": [
    "Breng een pot gezouten water aan de kook.",
    "Snijd de wortel in schuine stukken van 2 cm (zie foto). Snijd de broccoli in roosjes (ook de stam kan je opeten). Kook de wortel en broccoli in 4 min. beetgaar, giet af en spoel onder koud stromend water om hun frisse kleur te behouden.\nKook de rijst volgens de instructies op de verpakking. Snipper de sjalot fijn en pers de knoflook.",
    "Verhit de sesamolie in een pan op hoog vuur. Dep de scampi droog met keukenpapier (zie tip), kruid met zout en zwarte peper en bak kort (30 sec. per kant). Haal uit de pan. Fruit nu de sjalot en knoflook in 2 min. glazig in dezelfde pan.",
    "Voeg de wortel en broccoli toe aan de pan en stoof mee. Verkruimel de bouillon eroverheen en kruid met currypoeder. Voeg de room toe en laat nog 3 min. sudderen op een laag vuur. Schep tenslotte de scampi erdoor en laat kort doorwarmen. Proef en breng verder op smaak met zout en zwarte peper.",
    "Snijd de lente-ui in fijne ringen. Serveer de scampi in curry met wat rijst en werk af met de lente-ui. Smakelijk!",
    "TIP: Door de scampi droog te deppen, kunnen we hem extra heet en mooi bakken in de pan. Stoven of koken, dat willen we vermijden."
  ],
  "image_link": "https://image.15gram.be/uploads/recipes/5524_1732267636-1920x1280.jpg"
}